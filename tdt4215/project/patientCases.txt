Case 1
Eva Andersen er en skoleelev som har hatt insulinkrevende diabetes mellitus i 3 år. Hun har en bror som også har diabetes og som har brukt insulin i flere år. Hun bruker insulinpenn med hurtigvirkende insulin som hun injiserer under huden før hvert måltid og dessuten en injeksjon langtidsvirkende insulin om kvelden. Hun har vært lite motivert for selv å håndtere sin sukkersyke. Hun uteblir fra kontroller, har delvis ikke tatt insulin og periodevis ignorert kostråd
Hun synes det er leit å ha fått sukkersyke

Eva har siste døgn følt seg tungpusten, vært kvalm og kastet opp. Rødmusset. Hurtig pust. Tørr i pannen. Acetonlukt. Normalt blodtrykk.

Hun er blitt delvis uklar, og vurderer henvisning til sykehus. 

Case 2
Pasienten er en 56 år gammel mann som stort sett har vært frisk tidligere bortsett fra meniskplager som har ført til at han er meniskoperert i begge knær. Har arbeidet som avløser innen jordbruk skogbruk. Han er nå under attføring pga sine kneplager.

Han kom til Lungepoliklinikken fordi han har hatt tungpust de siste 3 - 4 månedene. Har ikke tungpust i hvile, men blir tung i pusten når han går i bakker eller trapper , og må også stoppe for å hvile etter å ha gått 400 -- 500 meter på flat mark, men ikke etter kortere distanser. I tillegg til tungpust har han hatt følelsen av å være tett i brystet. Har hostet mye, og har fått opp en del slim som har vært grønt av farge og føler at "der har vært noe" i brystet. Han har også lagt merke til at der har vært "skrål og piping" i brystet. Disse symptomene har han hatt omtrent like lenge som han har følt seg verre i pusten.

Ved nærmere utspørring kommer det fram at han nok har blitt tyngre i pusten de siste par år. Dette har han merket ved at han har fått problemer med å holde følge med jevnaldringer i situasjoner der dette tidligere har gått greitt uten at han har festet seg spesielt ved dette før det nå ble brakt på bane. Imidlertid har det inntrådt en merkbar forverring i pusten de siste 3 -- 4 måneder.

Han har aldri vært plaget av astma eller allergier tidligere i livet. Har røkt mye i ca. 40 år, mesteparten av tiden 3 pakker rulletobakk i uka, men reduserte til en pakke i uka for et par år siden og sluttet helt for 3 måneder siden pga sine pusteplager.

Ved undersøkelsen på Lungeavdelingen er han ubesværet i pusten i hvile. Ved lytting med stetoskop på lungeflatene høres unormale lyder ("pipelyder") når han puster ut (i ekspiriet), men i mindre grad når han puster inn. Hjertelydene er normale. Pulsen er 80 og regelmessig. Røntgenbildet av lungene er normalt.

Det ble gjort en spirometri som viser at VK (vitalkapasiteten som er det volumet luft du maksimalt kan fylle lungene med i et pust) 2,56 liter (53% av normalt) og FEV1 (det forserte ekspiratoriske volum som er det volumet som du kan blåse ut av lungene på et sekund) var 1,28 liter (34% av normalt).

Han ble gitt behandling med antibiotika mens behandlingen med bricanyl og Atrovent (som utvider bronkiene ) og pulmicort (et kortisonpreparat som du inhalerer) etter hvert ble betydelig bedre idet pusten ble lettere, hosten ble bedre og det grønnfargete oppspyttet forsvant og han gjenvant sin vante tilstand.

Ny spirometriundersøkelse viste etter en måned at VK var 3,20 liter (66% av normalt) og FEV1 2,02 liter (53% av normalt), altså en betydelig bedring.

Case 3
Hanne går i 9. klasse i ungdomsskolen, har to yngre søsken. Hun har tidligere ikke vært syk av betydning, aldri vært hospitalisert. 

En morgen i februar klager Hanne over at hun føler seg syk, litt vondt i halsen, noe hodepine og smerter i hele kroppen og har temperatur på 38,7 °C. Da det er en del influensa i distriktet tror foreldrene at det er det Hanne holder på å utvikle. Hun holder seg hjemme fra skolen og blir dårligere utover dagen. Da far kommer hjem ved 16-tiden, er Hanne litt omtåket, ligger i en døs og temperaturen måles til 40,9 °C. 

Ved undersøkelsen finner legen at hun er noe desorientert, noe nakkestiv og at hun spredt på kroppen har noen petekkier ("småblødninger" i huden). Blodtrykket måles til 105-70 mm Hg. Hanne innlegges umiddelbart på Barneklinikken under mistanke om "smittsom hjernehinnebetennelse".

I mottagelsen på sykehuset blir Hanne undersøkt av vakthavende lege, det henges opp intravenøs væsketillførsel, blodprøves takes og det gjøres spinalpunksjon. Spinalvæsken er tydelig blakket. Etter at 2 blodkulturer er tatt, startes det umiddelbart med intravenøs antibiotika behandling med Penicillin G og Kloramfenikol.

Et par timer etter innkomsten får Hanne et par minutters krampeanfall, som behandles med diazepam intravenøst. Det besluttes at Hanne skal intuberes og legges på respirator.

Dagen etter innkomst rapporterer mikrobiologisk laboratorium om funn av Gram-negative diplokokker i spinalvæske og blodkulturer, og det kommer så oppvekst av Neisseria meningitidis serogruppe C. Hannes to yngre søsken får penicillintabletter til bruk i én uke (Helsedirektoratets forskrift). Kommunelegen setter så igang vaksinasjon av hele Hannes familie, nære venner og skoleklasse.

Case 4
Trond Øvrebotten, 42 år, oppsøker fastlegen sin fordi han i 2-3 måneder har følt et ubehag, trykk i brystet ved anstrengelse. En gang kjent det samme ved opphisselse. Han røyker 10-15 sigaretter daglig, trener og spiser sunn mat. Hans far døde plutselig ca. 50 år gammel. Legen starter med medikamentell behandling som om pasientens symptomer er angina pectoris og henviser han til en spesialistundersøkelse. Før han rekker å komme dit innlegges han på sykehuset på grunn av kraftige brystsmerter som blir litt bedre med nitroglycerin, men som ikke går helt bort.

Case 5
Pasienten er en 64 år gammel kvinne som tidligere er stort sett frisk. De siste 5 månedene har hun merket følelse av ufullstendig tømming når hun har avføring. Ved flere anledninger har det vært spor av friskt blod i avføringen. Selv tilskriver hun dette hemorroider som hun har hatt før, og hun har ventet på at det skulle gå over.
Hun har vært hos sin egen lege som ikke finner noe galt ved vanlig undersøkelse. Ved rektaleksplorasjon (kjenne i endetarmsåpningen med finger) kjenner legen så vidt kanten av en uregelmessighet i tarmveggen. Legen ser spor etter gamle ytre hemorroider men ingen sannsynlig blødningskilde nå. Prøver på blod i avføringen er positive. Blodprøver viser en lett blodmangel (hemoglobin 10.8; normalt for kjønn og alder er >12). Øvrige blodprøver var normale.

Pasienten blir henvist til colonoscopi (endoskopisk undersøkelse av tykktarmen).

Case 6
Ved første konsultasjon ble det funnet forstørrede tonsiller med hvitlig belegg og forstørrede glandler på begge sider av halsen. Det ble tatt halsprøve til strept.test som var positiv. Det fremkom at kjæresten nylig hadde gjennomgått streptokokktonsilitt. Det ble startet behandling med peroral penicillin (Apocillin) i vanlig dosering.

Pasienten kommer til ny konsultasjon etter manglende effekt av behandlingen med penicillin. Han ble verre, fikk mer svelgbesvær, fikk ikke i seg fast føde, og hadde også besværligheter med å få i seg væske. Samtidig var han vedvarende slapp og i dårlig allmenntilstand.

Case 7
Berta fikk påvist cancer mamma våren for fem år siden. Nå påvist metastaser til skjelett og innlagt ortopedisk avdeling etter fractura colli femoris som er behandlet med innsetting av totalprotese. Med hensyn til postoperativt forløp og opptrening av hoften beskrives dette av pasienten selv som hennes minste problem.
Med hensyn til smerter sier hun at de nå er mest uttalt ved halebenet. Hun har også smerter noe høyere opp, tilsvarende os sacrum. Dette stemmer godt med ferske funn på rtg. bekken. Smertene føles av trykkende karakter. Ingen utstrålende smerter eller tegn til overfølsomhet i overliggende hudområde. Ingen spesiell palpasjonsømhet i muskulatur. Således ingen holdepunkter for nevrogen eller muskulært betingede smerter. 

Pasienten har vært svært tilbakeholden med forbruk av analgetika. Bruker nå Napren E 250 mg x 2 samt Paracet ved behov. Blir enig med henne om at hun fortsetter med Napren E i uendret dose. Da hun angir intoleranse for Paralgin Forte, unngår man moderat virkende opioider og gir heller foreløpig Ketorax 5 mg ved behov. Forklarer henne at hun bør ha en lav terskel for å ta Ketorax. Kan selv justere enkeltdosene fra 0.5-2 tabletter, etter det hun føler gir effekt uten uakseptable bivirkninger. Legger vekt på at smertelindring kan gi vesentlig økt livskvalitet.

Hun har tidligere prøvd morfin, men blir svært kvalm av dette. Sannsynligvis vil hun tolerere et «fast serumspeil» med morfin i form av Dolcontin; dette på tross av hun har blitt kvalm ved intramuskulære eller intravenøse støtdoser. Hun blir også orientert om at man etter forholdsvis kort tid utvikler toleranse for den sederende virkning ved opioider.

Case 8
Thomas går i 8 klasse og er en aktiv gutt innen fotball og volleyball. Etter et par dager med vondt i halsen, dårlig allmenntilstand og feber tilkaller foreldrene legevakt. Foreldrene frykter at Thomas har en halsinfeksjon og lurer på om han bør ha antibiotika (Thomas skal reise på leirskole i forbindelse med konfirmasjons-forberedelsene om 3 dager).
Ved undersøkelse av pharynx finner legen at tonsillene er noe forstørrete, det ses noe hvitlig belegg på tonsillene. Noe hovne lymfeknuter submandibulært.

Legen besluttet seg for å starte penicillin-behandling (tabletter Apocillin 0,5 + 0,5 + 1 mill IE) etter å ha tatt halsprøve som innsendes til bakteriologisk dyrking.
Tredje dag etter legevaktbesøk har Thomas fortsatt omkring 39°C og kommer til undersøkelse på legekontoret. Ved undersøkelse finnes økende tonsilleforstørrelse - de møtes nesten i midtlinjen. Tonsillene er belagt, og det ses flere petekkier (småblødninger) i den bløte gane. Det er meget stygg foetor ex ore. Pasienten puster gjennom munnen da han også er tett i nesen.

Telefonhenvendelse til mikrobiologisk laboratorium avklarer at den innsendte halsprøve viser moderat med hemolytiske streptokokker gr C i blandet halsflora.

